---
title: "Oksanen, Aulikki: Huomenna on paremmin & Tavara"
tags:
    - "Aulikki Oksanen"
---

Kaksi Oksasen runoa, jotka ovat mielestäni oivaltavia.

## Huomenna on paremmin
![img](/art/poetry/attachments/Oksanen_A_1.jpg)

Huomenna on paremmin tuli alun perin minulle tutuksi Kaj Chydeniuksen Kauneimmat rakkauslaulut -kompilaatiolevyn kautta, jossa on muitakin hienouksia, kuten Nuoruustango. Valtaosa levystä ei kuitenkaan ole valitettavasti minun mieleeni.

Levytetty Huomenna on paremmin on hieman erilainen Oksasen Helise taivas -runokokoelmassa julkaistusta versiosta. Muutokset eivät kuitenkaan vaikuta kokonaiskuvaan merkittävästi, mielestäni.

Runon parasta antia on hävyttömän toiveikas tunnelma, se ei ryve melankoliassa (niin kuin moni muu kappale em. levyllä). Alkusäkeiden toisto kahdesti tekee siihen mielestäni saarnaavan sävyn, ehkä mielummin lukisin kehkeytyvämpää runoa, mutta tässä on tosiaan muitakin anteja. Toistot pysäyttävät säkeistöjen lopun liikkeen aloittamalla rakenteen uudestaan. 

Ja säkeistöjen loput ovatkin kauneimmat hetket runossa, ne luovat täydelliset lopetukset muuttaen sävyä ja vaikutelmaa harkitusti: 

```txt
Jo huomenna on paremmin, siis jaksa siihen asti
ja rakkaudesta puhu hiljaa, puhu varovasti.
```
Ah!
```txt
Voit ilon löytää nukkumasta suolaheinän alta
ja ruoho uusi nousta alkaa aina matalalta.
```
Voih!
```txt
jos kolmas on mennyt pois on vuoro neljännen
ja kenties yhä lähemmältä tuntuu ihminen.
```
Kappaleen teema ja fokus onkin ihanan maanläheinen ja älykäs ja tuntuma on juuri mitä rakkausrunolta kaipaan: lämpöä.

## Tavara
![img](/art/poetry/attachments/Oksanen_A_2.jpg)

Tämä taasen on Kootut mustelmat teoksesta päätynyt käsiini. Erinäisten asioiden keräilijänä sen raamitus tavarasta asiana, jolla on tunteet ja tahto sekä selkeä tarkoitus omistajalleen vaikutti. Runon lopussa omistajan poismeno rinnastetaan yleensä materiasta käytettäviin termeihin, ja lopetuksena se on siten oivaltava.

Sardoninen lopetus voisi olla kommentti elämän lyhykäisyydestä ja siitä, mikä on elämässä tärkeintä, joka ei loppupeleissä joidenkin mielestä ole materia. 

Kootut mustelmat on muutenkin hyvä runoteos, monipuolinen, helposti lähestyttävä, oivaltava. Suosittelen. Oksasen omaelämäkerta Piispa henrikin sormi ja tosiaan tuo Helise taivas ovat kivoja kans, hyviä tavaroita, ylevöittäviä ja lohduttavia.